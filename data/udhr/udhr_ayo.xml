<?xml version="1.0" encoding="UTF-8"?>

<udhr iso639-3="ayo" xml:lang="ayo" key="ayo" n="Ayoreo"  dir="ltr" iso15924="Latn" xmlns="http://efele.net/udhr">
   <article number="1">
      <title>Artículo 1</title>
      <para>Uyoque jnese uje yugucoji jne je yitomarango iji jnumi. Ta yajñucórasu guio iji numi.</para>
   </article>
   <article number="2">
      <title>Artículo 2</title>
      <para>Ayoreode uyoque je yitomango iji jnumi, enga que cuchago ujeta ayore gosi, haoi, aguhetique dupa, gosi uruode, jeonga gosi uninique, jeonga ataque gosi jeonga purasa quedeja.</para>
   </article>
   <article number="3">
      <title>Artículo 3</title>
      <para>Ayoré chomarai je gajneque dacuecainguei, enga je doi dajeode,je gajnegapo ri jeta suse dero.</para>
   </article>
   <article number="4">
      <title>Artículo 4</title>
      <para>Que toque go ujetiga pigaite pajenigome yoque, que togapori ujetiga yiji yajenigo orne yujoique ayore.</para>
   </article>
   <article number="5">
      <title>Artículo 5</title>
      <para>Que toque eti paquesuque uñeque utigo ga ujetiga pujuya po gosi te ri, jeonga piyo pibanigome ute gosi.</para>
   </article>
   <article number="6">
      <title>Artículo 6</title>
      <para>Ayoré ponaino je yicoi yocajeode iji eramone chaje je yocanepicho gu.</para>
   </article>
   <article number="7">
      <title>Artículo 7</title>
      <para>Je yitomangoi jnumi iji erami enga que toque go eti paequecu chaique orne ayoreique chaje je yocanepicho gu, que toque eti pibose udojo aja.</para>
   </article>
   <article number="8">
      <title>Artículo 8</title>
      <para>Que toque go ujetiga paate ayoeique uyoque, orne dacasuteaque, chaje que pisoca go iji eratique.</para>
   </article>
   <article number="9">
      <title>Artículo 9</title>
      <para>Enga que toque go eti pigaique ute, que togapori ujetiga pujugai ute gosi bisideque.</para>
   </article>
   <article number="10">
      <title>Artículo 10</title>
      <para>Cojnoñe je aja ore aganenie iji erami ore ganei tu ujeta ore tagari yocajeode to, orne cuchade, nga ca pibose uyogaja.</para>
   </article>
   <article number="11">
      <title>Artículo 11</title>
      <para>Que toque go, jeta pisaque ayoreique, ujeta ca maraque, jeonga jeta ca pimo ute gosi go, jecute ute gosi gajnepidi tu jeta nae dabai orne pagaranenie, que toque go eti paquesuque ute udode.</para>
   </article>
   <article number="12">
      <title>Artículo 12</title>
      <para>Que toque go eti ayoreique narajá payipie unejangueigui to,jeta ca cuchaique deji orne iji guigijna uñeque, jeonga pijogasu uñeque, chaje que cuchaique deji ute gosi orne go.</para>
   </article>
   <article number="13">
      <title>Artículo 13</title>
      <para>Que toque go jeta paeque pidai uñeque jeoga puniré ñeque orne ayorereique, jeta cho dedai to, guesa yoquiode orne ñane, jeoga gosi pota ga no, jeonga chaniapoi aja dedaique, que peteque ayoreique gu.</para>
   </article>
   <article number="14">
      <title>Artículo 14</title>
      <para>Ujetiga panaque gosi iji inumi orne pimogaqueique enga ute gosi je gajneque to, ujetiga chayoja punie uñeque jeta nae gai, que toque jeta paengome ute gosi.</para>
   </article>
   <article number="15">
      <title>Artículo 15</title>
      <para>Ayoreode coñone uyoque je yocaneque to, jeta yocajeo enga ñecaco yoquigode daunaone, iji puniré uñeque enga yoco yocuniri ute to, que toque jeta paeque orne gosi go, gosi chuchie daniri iji jnumi.</para>
   </article>
   <article number="16">
      <title>Artículo 16</title>
      <para>Nacarode gapudie je ore gajnepite, ujetiga e ore chisina aque, enga gosi chisa dacoteaque, jeoga, goto chisa dabanique, que cucha go eti purasa quedejna gosi jeonga goto.</para>
      <para>Jogadi u uje ore pesu pijogasu uñai ome ñane, je u uje eque toque eti peñuque ore iji ñana. Mu je ore u ujetiga ore ajeo enga ore cha ñane.</para>
   </article>
   <article number="17">
      <title>Artículo 17</title>
      <para>Ayoré ponañone je yocajnepite to, ujetiga gusu yogome yocanepidode jeoga yipeogo gayode.</para>
      <para>Que toque go eti paeque udore orne yoque.</para>
   </article>
   <article number="18">
      <title>Artículo 18</title>
      <para>Ayoreode uyoque jnense je yocanepite ujeta yicoi yocanguretique Dupa, jeonga yecaco yocanguretique, enga gusu yogome jeonga ñinango ayore uñengo.</para>
   </article>
   <article number="19">
      <title>Artículo 19</title>
      <para>Uyoque jnense que toque ujetiga paeque daai orne yoque, orne yocajegaitique cucha, ga je u uje que toque go ujetiga yoco yoquiba yocuruigo.</para>
   </article>
   <article number="20">
      <title>Artículo 20</title>
      <para>Ayoreode uyoque jnese je yocajnepite jeta yipeco yocayipieigui, je upo yocajeningo ri orne pajeseingai adode.</para>
      <para>Que toque ujeta pinejemaite gosi udode aja udie.</para>
   </article>
   <article number="21">
      <title>Artículo 21</title>
      <para>Ayoreode uyoque nense, yocanepite to ujetiga pasute uyoque uñeque to, iji yocuniri.</para>
      <para>Enga yajicopise ute ga je uje ñorago orne to.</para>
      <para>Pimapiedie jiei uje ore toa, pipoguiete uñai, je basa uñai nga gosi chingogara erami.</para>
   </article>
   <article number="22">
      <title>Artículo 22</title>
      <para>Ayoreode uyoque nense uje yugocoi ne erami, nga je yocanepite ujetiga yucuniri chajie yoquiode to iji erami tujne, je aja puniré cuchabode ujetiga ore chajie yoquiode to, orne noraqueigo, ga yoquiasique yogome to, yocanetigo cucha ga ñiqueango to.</para>
   </article>
   <article number="23">
      <title>Artículo 23</title>
      <para>Ayoré ponañone je ore ganepite, ujetiga pioque ore to, aja ore isatigo, ga ore iasiqueaque orne, ujetiga ca ¡noque ore isatigo, chaje que toque go ujetiga paenque ute gosi isatigo orne. Enga a poase ore ute gosi isagode cucha ohé.</para>
      <para>Ayoreode udore nense uje ore chisa pisagode ore ganei tu ujetiga poque ore hoé orne pajonigaigo enga ore jogasui chagutiñame udire to.</para>
   </article>
   <article number="24">
      <title>Artículo 24</title>
      <para>Ayoreode je yocanepite jeta yoco yocujñae to iji yoquisagode pioqueo quigade, que toque ujetiga ñanigopise yoguiji, yoquisagode pioqueo udore.</para>
   </article>
   <article number="25">
      <title>Artículo 25</title>
      <para>Ayoreode uyoque nense, je yocanepite ujetiga yico yocaetigaique to, iji yocucuecaiguei, je u yoquijogasuique uyoque, ujetiga ca ñenaejo yoque, ujetiga yoquibotigo deji. Je u yoguideigui to, ujeta yoquiguijnaique deji, ujetiga daijnanique chajire yoque, ujetiga piosonique chajire gosi yui to. Orne dequejnaregone, que cucha go eti noñaque gosi, jeonga acote toque gosi, jeonga choquina gosi.</para>
      <para>Disabode je aja disabidie ore,ganei tu ujetiga pujusique ore guio chequeaque nanique ore atigo jeonga pape unejatigo je isocai upo toi ujetiga pajique ore yui to.</para>
   </article>
   <article number="26">
      <title>Artículo 26</title>
      <para>Ayoreode uyoque yocanepite ujetiga pacadique yoque, enga bisedeque pacajnequeigo, que toque eti pocoé udore, yicoi udore to pacaneque visidegode enga yiajagó cuchaigo to,yocajegaidi u ujeta yiajago daunarone to, je aja pusarane nga jogadi u ujetiga guesa coñone ioqueode yui to ame yoque, jeonga gosi chanca naigai pacadique udí, que cuchago ujeta gosi aguetique dupa deji jeonga purasa quedena uñeque.</para>
      <para>Majnei u ujetiga acue pimapieraque ujetiga pacadique babode oré orne.</para>
   </article>
   <article number="27">
      <title>Artículo 27</title>
      <para>Ayoreode je yocajnepite ujetiga yicó pidanique ga je yicaí yocajenigo iji ajei, orne cucha pimanitigo, ujetiga ñaajo yoquiajatigade jeonga yoquimanitigo cucha ujetiga ca coñotigo toyia.</para>
   </article>
   <article number="28">
      <title>Artículo 28</title>
      <para>Ayoreode uyoque, yocanepidi tu jeta yoco paragui jnumi orne ñane iji eramí nense,ga ca yajo ñane aja, yicoi nga,yicoi payipiedie iji udore.</para>
   </article>
   <article number="29">
      <title>Artículo 29</title>
      <para>Ayoreode yocaneí u ujetiga ca yajo pidanique aja, chaje ute ugu uje yipeco yocajegaidode iji ajei. Ute gosi gaidedie upo daniri ayipi omenie ri, ujetiga chañu dojode ayoreo guio ga pañeangapo ute gosi guio torí.</para>
   </article>
   <article number="30">
      <title>Artículo 30</title>
      <para>Que toque go iji jnumi une, jeonga punie ñeque, jeonga ayoreique jeta chiro payipiede ujni uje yocanei, chaje punione nare gai nense.</para>
   </article>
</udhr>
